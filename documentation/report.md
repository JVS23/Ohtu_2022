# Miniprojektin raportti

**Ryhmän jäsenet:**
Heikki Nenonen,
Nuutti Varvikko,
Juho Sirén,
Ella Korkea-aho


Teimme miniprojektin neljän hengen ryhmässä. Ryhmään kuuluivat yllä mainitut henkilöt. Projektin aiheena oli viitesovellus, joka toteutettiin kolmen, viikon mittaisen, sprintin aikana.

Työnteko sujui kokonaisuudessaan oikein hyvin ja olimme tyytyväisiä lopputulokseen, vaikka lopullinen viitesovellus ei sisältänytkään jokaista suunniteltua ominaisuutta. Sovelluksen kehitysprosessi oli sekä onnistumisten että epäonnistumisten saralla opettavainen. Opettavaisuuden lisäksi meillä oli hauskaa!

Esiin nousi monia hyviä puolia. Ryhmämme yhteistyö toimi varsin hyvin ja kaikki tekivät osansa kiitettävästi. Kokoonnuimme useamman kerran ja saimme varsinkin silloin edistettyä projektia tehokkaasti sekä selvitettyä vastaan tulleita ongelmia. Kuuntelimme jokaisen jäsenen mielipidettä ja jokainen ryhmän jäsen kokikin olleensa projektin aikana kunnioitettu ja tärkeä osa ryhmää. Autoimme toinen toisiamme ja vuoropuhelu toimi sekä paikan päällä että discordissa, jonka valitsimme ensisijaiseksi viestintäkanavaksemme.

Muistellessamme sprinttejä huomasimme, että esiin nousi myös ongelma- ja parantamiskohtia, mikä oli toki yksi tämän projektin tarkoituksista. Jokaisessa sprintissä huomasimme, että suunnitelmallisuutemme ei ollut aivan sillä tasolla kuin olisimme toivoneet. Taskien jako sujui suurilta osin sulavasti, mutta muutaman kerran useampi ihminen teki töitä saman taskin parissa suhteellisen itsenäisesti. Tämä johti lopulta siihen, että osa työstä meni hukkaan. Välillä tiedotimme myös hieman puutteellisesti suunnitelmista ja muutoksista, joita teimme yksin tai pienemmissä osaryhmissä. Jatkossamme haluamme erityisesti kiinnittää huomiota selkeään suunnitteluun, koordinaatioon ja taskien jakoon mahdollisimman varhaisessa vaiheessa, jotta vastaavilta ongelmilta vältyttäisiin.

Totesimme ajankäytön haastavaksi. Kuusi tuntia tuntui varsin lyhyeltä ajalta, ja jokainen meistä koki vaikeaksi jakaa annetut kuusi tuntia viikon sprinttiin tasaisesti. Lisäksi työskentelimme varsin eri aikoihin, jolloin esimerkiksi vastauksissa kysymyksiin saattoi ilmetä viivettä. Toisaalta koimme ajankäytön rajaamisen hyödylliseksi, sillä se heijastelee työelämän käytäntöjä. On hyvä, että saamme harjoitella ajankäytön jakoa ja arviointia jo opiskeluaikana.

Kohtasimme vaikeuksia myös työnteon ajoittamisessa. Koimme haastavaksi etenkin sen, että sprintit alkoivat torstaisin, jolloin viikonloppu tuli nopeasti vastaan. Varsinkin ensimmäisellä viikolla suurin osa meistä pääsi aloittamaan työt kunnolla vasta alkuviikosta, jolloin työtaakka kasaantui muutamalle päivälle viikon sijaan. Tämä johti myös muutaman kerran siihen, että lisäsimme sovellukseemme uusia ominaisuuksia varsin myöhään, jolloin esimerkiksi testauksen kanssa tuli kiire. Aivan viimeisen sprintin lopussa huomasimme myös, että työskentelymme alkoi joillain osa-alueella lähennellä vesiputousmallia Scrumin sijasta. Totesimme yhteisesti, että olisimme kaivanneet vielä yhden sprinttiviikon lisää. Uskomme, että yhden lisäviikon avulla olisimme voineet päästä vielä paremmin asian ytimeen.

Ylimääräistä työtä vaativat jonkin verran myös haastavat uudet tekniikat. Sekä kurssin aikana esitellyt tekniikat, etenkin Robot-testit, että tekniikat, joita toimme itsenäisesti projektiin mukaan. Toisaalta koimme, että uusien tekniikoiden harjoittelu miniprojektissa oli hyödyllistä. Miniprojektinhan oli tarkoituskin olla harjoittelupainotteinen.

Turhana emme pitäneet varsinaisesti mitään projektiin liittyvää. Ainoastaan burndown-kaavioiden ylläpito näin lyhyessä projektissa sai hieman kritiikkiä.

Jokainen meistä oppi paljon uutta. Opimme hallitsemaan ajankäyttöämme paremmin sekä yksin että ryhmässä. Opimme jakamaan omaa työtaakkamme viikon eri päiville ja ajankohdille, mutta myös toisillemme tarpeen vaatiessa. Tutustuimme olennaisiin ohjelmistokehityksen periaatteisiin ja pääsimme harjoittelemaan niiden soveltamista. Muutamat meistä eivät koskaan aiemmin olleet ohjelmoineet ryhmässä, joten projekti oli loistava tilaisuus opetella siihen liittyviä taitoja, kuten pariohjelmointia ja toisten koodien katselmointia.

Koska projekti toteutettiin Scrumia mukaillen, opimme luonnollisesti myös siihen liittyviä asioita. Esille nousi esimerkiksi dailyjen tärkeys. Pidimme dailymme ainakin osittain etänä, mutta se ei osoittautunut parhaaksi mahdolliseksi ratkaisuksi. Ymmärrämme nyt paremmin, kuinka tärkeää kasvokkain tapahtuva, päivittäinen kommunikointi on. Lisäksi voimme yhteisesti todeta olevamme samaa mieltä kurssimateriaalistakin löytyvän lausahduksen kanssa: “Scrum is easy to understand but extremely difficult to master.”

Opimme myös sen, missä järjestyksessä tietyt asiat kannattaa tehdä. Esimerkiksi virheettömän CI:n pystyyn laittaminen jäi viimeiselle viikolle. Jälkeenpäin ajateltuna CI olisi kannattanut pystyttää mahdollisimman aikaisin, jotta siitä olisi saanut kaiken hyödyn irti. Myös sovelluksen tuotantoon vienti (deployment) tapahtui vasta viimeisellä viikolla. Tästä syytämme osittain yllättävää siirtymistä herokusta ja muista deployment alustoista fly.io-alustalle, joka aiheutti hankaluuksia useammin kuin vain kerran.

Saimme käyttöömme runsaasti uusia ja hyödyllisiä työkaluja. Koska monikaan meistä ei ollut aiemmin ohjelmoinut ryhmässä, pull-requestit, koodi-katselmoinnit ja suuremman luokan merge-konfliktit eivät olleet meille täysin tuttuja. Näistä aiheutuvien ongelmien ratkaisu oli välillä raastavaa, mutta aina erittäin opettavaista. Samaa voisi sanoa myös Github-actions-ominaisuudesta. Sen kanssa painiminen kävi välillä raskaaksi, mutta ongelmien ratkaiseminen osoittautui erittäin palkitsevaksi, jopa hauskaksi puuhaksi.

Yleisesti ottaen haluaisimme yllä mainittujen seikkojen lisäksi jatkossa kiinnittää huomiota suunnitelmallisuuteen ja parantaa backlogin hoitotaitojamme. Haluaisimme edelleen parantaa ajankäyttöämme ja taskien jakoa sekä merkkausta. Olimme myös yksimielisiä siitä, että haluamme pyrkiä tulevissa ryhmätöissä tai muissa tilaisuuksissa tekemään entistä enemmän töitä kasvokkain, pareittain tai isommalla porukalla. Meille on nyt selvää, että ryhmätöissä ryhmä on projektin pääasiallinen kantava elementti, jonka avulla pärjää pitkälle. 
